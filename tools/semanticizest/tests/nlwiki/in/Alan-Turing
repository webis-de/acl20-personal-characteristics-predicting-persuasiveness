

Alan Mathison Turing (Londen, 23 juni 1912 – Wilmslow, 7 juni 1954) was een Britse wiskundige en informaticus avant la lettre.



Tijdens zijn jeugd had Alan Turing een goede vriend genaamd Christopher Morcom. Ze zaten samen op  en waren beiden zeer geïnteresseerd in de natuurwetenschappen. Vanaf zijn jeugd stotterde hij al. Als adolescent werd hij zich bewust van zijn homoseksualiteit. Na hun middelbare school zijn ze allebei gaan studeren in Cambridge. Christopher, op wie hij verliefd was geworden, stierf twee jaar nadat ze elkaar ontmoet hadden, in 1930. Dit was voor hem dan ook een enorme klap.  

Na een periode van verdriet begon Turing zich te focussen op zijn studie. Hij studeerde kwantummechanica aan de Universiteit van Cambridge. Daar maakte hij kennis met het zogeheten Entscheidungsproblem, en publiceerde hij zijn artikel genaamd On Computable Numbers, with an Application to the Entscheidungsproblem.
Dit beslissingsprobleem laat zich als volgt omschrijven: bestaat er een algoritme om te beslissen of een wiskundige formule een bewijs heeft of niet?

Met dit artikel als basis introduceerde Turing de Logical Computing Machine. Dit gedachte-experiment werd later de Turingmachine genoemd. Na Cambridge ging Turing naar Princeton.


In de jaren van de Tweede Wereldoorlog keerde Turing terug naar Engeland en werkte in het geheim bij de Government Code and Cypher School. Dit was de Brits crypto-analytische dienst, die als doel had onderschepte gecodeerde berichten van de Duitsers te ontcijferen, zodat de geallieerden de vijand een stap voor konden zijn.
Turing maakte deel uit van het team dat codes kon ontcijferen die door het Enigma-apparaat, een Duits coderingssysteem, waren gegenereerd. De ontcijfering van de Enigma wordt vaak aangehaald als een van de grootste prestaties in de Tweede Wereldoorlog die de alliantie de uiteindelijke overwinning zouden hebben gebracht. Alan Turing en zijn team maakten gebruik van een verbeterde versie van een decoderingsapparaat dat uitgevonden was door de Poolse wiskundigen Marian Rejewski, Henryk Zygalski en Jerzy Różycki. De Polen waren de eersten die de met Enigma versleutelde berichten konden lezen. Aan het begin van de Tweede Wereldoorlog was Polen het enige land dat dit kon. De Duitsers compliceerden daarna het apparaat, waarna de Polen de berichten niet meer konden lezen, maar de Engelse ontcijfering bouwde meer dan later is toegegeven voort op het Poolse pionierswerk.


Na de oorlog werkte Turing aan de universiteit van Manchester, waar hij de Deputy Director of the Computing Laboratory werd. Hij bouwde de Automatic Computing Engine (ACE). In 1950 publiceerde Turing in het tijdschrift MIND een artikel genaamd Computing Machinery and Intelligence. Hierin beschreef hij zijn turingtest.

Turing werd voor zijn vitale bijdragen aan de oorlogsinspanning in 1945 geëerd met de Order of the British Empire (OBE), en in 1951 werd hij voor zijn belangrijke bijdragen aan de wiskunde gekozen tot lid (Fellow) van de Royal Society. De A.M. Turing Award wordt algemeen gezien als de hoogste onderscheiding in de informatica.


In 1952 werd Turing gearresteerd wegens homoseksuele handelingen (die tot 1967 in Engeland voor mannen strafbaar waren, en waardoor hij door de geheime dienst als een veiligheidsrisico in verband met de hem bekende staatsgeheimen werd beschouwd) en veroordeeld tot ofwel een experimentele chemische castratie, ofwel een gevangenisstraf. Turing koos het eerste. De hormonen die hij verplicht werd te laten injecteren, leidden onder meer tot borstvorming.

Op 7 juni 1954 werd hij dood aangetroffen met een appel, die - naar beweerd werd - met cyanide vergiftigd was. Er wordt over zijn dood veel gespeculeerd. De officiële doodsoorzaak is zelfmoord, maar er wordt beweerd dat hij door de Engelse geheime dienst is vermoord, omdat hij te veel zou weten over geheime codes en daardoor een te groot veiligheidsrisico werd.

In juni 2012 liet de Turingexpert Jack Copeland op een congres weten dat Turings dood een ongeluk kan zijn geweest. De appel zou, volgens deze bron, nooit op cyanide zijn onderzocht. Bovendien waren er in Turings gedrag kort voor zijn dood geen aanwijzingen dat het niet goed met hem ging. Ook is bekend dat Turing thuisexperimenten met cyanide uitvoerde, waarbij hij slordig met dit materiaal zou zijn omgegaan. In ieder geval bleek een blootstelling aan cyanide bij de autopsie de doodsoorzaak.

In zijn verfilmde Turing-biografie brengt wiskundige en schrijver Andrew Hodges de mogelijkheid naar voren dat Turing zelfmoord wilde plegen en zijn 'experimenten' gebruikte om voor zijn moeder de gedachte open te laten dat zijn dood een ongeval was.


Anno 2009 gingen er stemmen op in het Verenigd Koninkrijk die pleitten voor een postuum eerherstel. In september dat jaar heeft premier Gordon Brown namens de regering postuum excuses aangeboden aan Alan Turing.

Op 24 december 2013 verleende koningin Elisabeth II Alan Turing gratie en werd zijn veroordeling wegens homoseksualiteit uit de boeken geschrapt.


Alan Turing heeft tijdens zijn leven veel belangrijk werk verricht. Het belangrijkst zijn zonder twijfel zijn theoretische vorderingen op het gebied van de berekenbaarheid geweest, en de Turingmachine, een mechanisch model van berekening en berekenbaarheid en daarmee een model voor een computer.

Het bekendst bij het grote publiek is de turingtest, en zijn betrokkenheid bij het kraken van de Enigma-code (waardoor de Britten tijdens de Tweede Wereldoorlog op de hoogte zijn geweest van de locaties van de onderzeeërs van de Duitsers).


In 2014 kwam de Brits-Amerikaanse film The Imitation Game uit over het leven Turing. Hij wordt hierin gespeeld door Benedict Cumberbatch.



 Collected Works of A. M. Turing, 1992.
# Mechanical Intelligence, ed. Darrel Ince, 1992, ISBN 0-444-88058-5
# Morphogenesis, ed. P. T. Saunders, 1992, ISBN 0-444-88486-6
# Pure Mathematics, ed. J. L. Britton, 1992, ISBN 0-444-88059-3
# Mathematical Logic, eds. R. O. Gandy and C. E. M. Yates, 2001, ISBN 0-444-50423-0.


 On Computable Numbers, with an Application to the Entscheidungsproblem, Proceedings of the London Mathematical Society, series 2, 42, p. 230–65, 1937, doi 10.1112/plms/s2-43.6.544, 1938 submitted on 28 May 1936.


 On the Gaussian Error Function, King's College Fellowship dissertation (1935).
 Equivalence of Left and Right Almost Periodicity, J. London Math. Soc. 10, pp 284-285 (1935)
 Finite Approximations to Lie Groups, Ann. of Math. 39 (1), pp 105-111 (1938)
 The Extensions of a Group, Compositio Math. 5, pp 357-367 (1938)
 A Method for the Calculation of the Zeta-Function, Proc. London Math. Soc. (2) pp 180-197 (1943, submitted 1939)
 Rounding-off Errors in Matrix Processes, Quart. J. Mech. Appl. Math. 1, pp 287-308 (1948)
 The Word problem in Semi-Groups with Cancellation, Ann. of Math. 52 (2), pp 491-505 (1950)
 Some Calculations of the Riemann Zeta-function, Proc. London Math. Soc. (3) pp 99-117 (1953)


 "The Chemical Basis of Morphogenesis", Philosophical Transactions of The Royal Society of London, series B, volume 237, p. 37–72, 1952.


Er wordt wel eens gezegd dat het logo van Apple Inc. (een appel met een hap er uit) een verborgen hommage aan Alan Turing is. Volgens de biograaf van Turing, Andrew Hodges, is dit niet het geval. Ook Rob Janoff, ontwerper van het Apple-logo spreekt dit tegen.


 A.M. Turing Award
 Turing Foundation










