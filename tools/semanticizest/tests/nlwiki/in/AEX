
De Amsterdam Exchange Index (AEX) is de belangrijkste Nederlandse beursindex. De index geeft het beeld weer van de koersontwikkeling van de 25 aandelen met de grootste marktkapitalisatie op de Amsterdamse effectenbeurs. Uit het gewogen gemiddelde van de koersen van deze aandelen wordt de stand van de AEX berekend. Middelgrote bedrijven worden weergegeven in de Amsterdam Midkap Index en de kleinste aandelen in de AScX Index.


De Amsterdamse effectenbeurs is van  NYSE Euronext en de AEX-index wordt aangeboden door NYSE Euronext. De AEX is opgericht op 4 maart 1983 onder de naam de EOE-index, genaamd naar de toenmalige optiebeurs de European Options Exchange. De index was een idee van Tjerk Westerterp, destijds directeur van de optiebeurs, die het concept in de Verenigde Staten had opgepikt; het leek hem een goed idee om opties op een beurs te kunnen verhandelen. De optiebeurs was een paar jaar daarvoor in 1978 als eerste optiebeurs in Europa opgericht en kon wel een stimulans gebruiken voor de optiehandel. Tot op dat moment bestond alleen de CBS Herbeleggingsindex, die tweemaal per dag werd berekend en de gemiddelde koersontwikkeling van alle aandelen weergaf. Met de continu uitgerekende AEX-index werd optiehandel op de index mogelijk. De AEX was de eerste aandelenindex in Europa die continu uitgerekend werd, de Duitse DAX, Franse CAC 40 en de Britse FTSE 100 volgden enkele jaren later.

Door het lanceren van de EOE-index kon men vanaf dat moment speculeren op bewegingen van de beurs als geheel. De eerste dertien fondsen in de index waren ABN, Ahold, Akzo, Amro, Gist-Brocades, Heineken, Hoogovens, KLM, Koninklijke Olie, Nationale Nederlanden, Philips, Unilever en Nedlloyd. Deze dertien fondsen waren ook de enige waarop optiehandel geïntroduceerd was. De AEX ging op de tweede handelsdag van maart in 1983 van start, maar de waarde van de index werd fictief teruggerekend tot de stand op de eerste handelsdag van het jaar. Die stond toen op 100 punten (omgerekend naar euro's was het 45,38 punten). Drie maanden na de start werd ook Aegon toegevoegd. Geleidelijk aan werd de index tot 1990 uitgebreid tot het uiteindelijke aantal van 25 fondsen. Sinds 1 januari 1994 is de naam EOE-index officieel veranderd in AEX. Hoewel de koers van de AEX gezien wordt als graadmeter voor algehele Nederlandse economie is dit verband niet zo eenduidig. Men gaat er grofweg vanuit dat de beurskoersen een half jaar voorlopen op de ontwikkelingen in de echte economie.


In de AEX zijn de 25 grootste aandelen (fondsen) van de Amsterdamse beurs opgenomen. Om voor opname in de AEX in aanmerking te komen worden de fondsen gerangschikt naar handelsomzet van het aandeel. De handelsomzet van een aandeel is grofweg de gemiddelde koers van een aandeel keer het verhandelde volume. De vijfentwintig fondsen met het grootste handelsvolume worden in principe opgenomen in de AEX. Voor de uiteindelijke weging in de index wordt geen rekening gehouden met het handelsvolume, maar wordt het wegingspercentage toegekend op basis van de marktkapitalisatie. Hierbij wordt rekening gehouden met de free float, oftewel het percentage aandelen dat niet in vaste handen zit maar vrij verhandelbaar is. Ook mag het gewicht van individuele fondsen (op dat moment) niet groter zijn dan 15%. Zo wordt de invloed van grote ondernemingen beperkt, zoals die van Royal Dutch Shell, dat op afstand het grootste bedrijf van de Amsterdamse beurs is. Een beursindex die gedomineerd wordt door één fonds voegt weinig waarde toe. De index wordt tweejaarlijks geherwaardeerd. Sinds 2008 vindt er daarnaast op de eerste handelsdag van september een interim review plaats waarbij zo nodig opengevallen plaatsen worden opgevuld.

Bij elke herziening wordt een mandje aandelen bepaald, waarbij voor elk fonds een wegingsfactor wordt vastgesteld. De wegingsfactor per fonds wordt via een rekenmodel zo veel mogelijk op gehele getallen afgerond. Deze aantallen worden zo gekozen dat hun waarde op dat moment zo veel mogelijk in verhouding tot de bovengenoemde weging is, en tevens zo dat de waarde van het mandje door de herziening nauwelijks verandert. De index is een honderdste van de waarde van het mandje aandelen in euro's. De index wordt tijdens handelsuren elke 15 seconden uitgerekend.


De berekening van de stand van de AEX is vergeleken met andere indices relatief eenvoudig. Elk fonds heeft een eigen wegingsfactor in de AEX. De vijfentwintig fondsen moeten worden vermenigvuldigd met hun wegingsfactor, bij elkaar opgeteld en ten slotte gedeeld worden door 100 om de AEX uit te rekenen. Dit systeem werkt al sinds 3 januari 1985 op deze manier. Indien zich bijzondere situaties voordoen zoals een aandelensplitsing, dan worden de wegingsfactoren tussentijds aangepast. Zo werd bijvoorbeeld de wegingsfactor van het aandeel Nationale Nederlanden in 1985 na een één-op-vier splitsing aangepast van 5 naar 20.


Aanvankelijk werd de EOE-index nog eenvoudiger uitgerekend met de formule (nieuwe stand) Verschil met CBS HerbeleggingsindexInvoering euroKoershistorieKoersontwikkeling per jaar (exclusief dividend)"wikitable sortable"
