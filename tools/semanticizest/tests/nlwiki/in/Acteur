Een acteur (m./v.) of actrice (v.) is iemand die een personage uitbeeldt in een verhaal of rollenspel. 

Een acteur kan zijn werk doen in een theatervoorstelling of in een film, op televisie, als trainingsacteur tijdens een communicatietraining en hij kan zijn stem lenen aan tekenfilmfiguren en reclameboodschappen. Moderne acteurs kunnen ook een personage in een videospel uitbeelden. Elk van deze disciplines vereist een eigen techniek. 

De acteur kan lijken op het personage, maar de twee kunnen ook in allerlei opzichten tot en met leeftijd en sekse van elkaar verschillen. De acteur kan sommige lichamelijke aspecten (bijvoorbeeld een baard of snor, maar in extreme gevallen ook het lichaamsgewicht) van het uit te beelden personage aannemen. Ook kan met schmink een andere gelaatsuitdrukking of zelfs een ander gelaat worden aangenomen, waarbij een pruik kan worden gebruikt om de haardracht aan te passen.

Er is onderscheid in het soort rollen dat een acteur kan spelen of graag speelt. Iemand als de stoere Sylvester Stallone is geschikt voor andere rollen dan de fijnzinniger Dustin Hoffman. Zoals de meestal olijke Whoopi Goldberg een totaal andere uitstraling heeft dan de vaak dramatische Meryl Streep; ze zullen dan ook in de regel voor een ander soort rollen gevraagd worden. De ene acteur is op zijn best in een komische film of blijspel, de ander speelt het liefst klassieke toneeldrama's, hoewel een en dezelfde acteur soms ook beide vormen beheerst. 

Ook voor het spelen in een musical of opera is acteerkunst nodig, naast de muzikale eisen die daaraan worden gesteld.

Over wat acteren precies is en hoe het beste resultaat wordt bereikt, wordt verschillend gedacht. De een ziet het als in de huid van een ander kruipen, terwijl de ander dit verafschuwt en liever alle nodige emoties voor de rol uit de eigen ervaring naar boven haalt (method acting).

Tot circa 1980 waren de meeste toneelacteurs aangesloten bij een toneelgezelschap. Sinds het verdwijnen van steeds meer van deze veelal gesubsidieerde ensembles en de opkomst van de veelal commerciÃ«le vrije producties, zijn de meesten onafhankelijk (freelance). Ze worden ofwel rechtstreeks gevraagd om een rol te spelen, of ze doen mee aan een screentest, waarbij voor een of meerdere rollen uit verschillende kandidaten gekozen wordt. 



Bekende filmacteurs: Filmacteur/Filmactrice (Nederlands en internationaal).
Bekende televisieacteurs: Televisieacteur/Televisieactrice (Nederlands en internationaal).
Bekende toneelacteurs: Toneelacteur/Toneelactrice (Nederlands en internationaal).


Figurant
Toneelschool


